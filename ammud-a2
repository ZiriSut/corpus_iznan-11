Imucaɣ, tamusni-nsen ɣef yitran d tameqqrant, imi d itran i ten-iheddun asmi ttinigen deg lexla.
Imucaɣ ufan deg yigenni igrawen neɣ tirebbuyaɛ n yitran, yecban zun kra n tteṣṣwiṛat.
Igrawen neɣ tirebbuyaɛ n yitran, yecban kra n tteṣṣwiṛat n lɛibad neɣ lhiwan neɣ tiɣawsiwin.
Lɛibad neɣ lḥiwan neɣ tiɣawsiwin ẓran deg yigenni, yal yiwen deg-sen yesɛa tadyant-is.
Nnan-as belli talɣemt-agi isem-is Fakru, tella d talɣemt n sidna Saliḥ. Nɣan-tt yir medden.
Nɣan-tt yir medden dɣa tuɣal-d d terbaɛt n yitran.
Widak i tt-yenɣan wwin deɛwessu :  beddlen, uɣalen d lḥiwan.
Itran n Telɣemt mačči d sebɛa-nni kan n yitran n Ursa,  rnan-asen daɣen Arcturus.
Tatrit tamecṭuḥt tama-s, tella d aḥeddad yettarǧun timezla n telɣemt, i wakken ad yexdem tarikt s uglim-is.
Bɣan ad zlun talɣemt ilmend n tmeɣra n Kukayoḍ, ara izewǧen d yiwet n yessi-s n yiḍ.
Aberhuc n telɣemt la itezzi i tagust, yellan d Itri n Ugafa.
Wiyaḍ, qqaren belli Itri n Ugafa d taklit yettaṭṭafen deg ucuddu n uberhuc, skud i teẓẓgen yemma-s.
Imi yefta ugraw ad tt-nɣen, taklit tetthilliw ammar ad tt-ɛeqlen.
Yessi-s n yiḍ, tadyant-nsent ar ass-a ur tt-nessin ara.
Nessen kan belli, Kukayoḍ la tent-yettabaɛ imi yebɣa ad yaɣ yiwet deg-sent, maca leɛmer ur tent-yaweḍ.
Ma d Amanar, tidyanin nnant belli yella d izem, d amjahed yekkaten uzzal, ḥedd ur as-yezmir.
Amanar bezzaf yeffelfel. Armi d yiwen wass, iwwet yemma-s n lqaɛa.
Dɣa tewwi-t d aɛwessu s lḥamu d ugris :  afus-is ayeffus, deg tmes kan ara yettɣimi. 
Aḍar-is azelmaḍ,  dima deg ugris i yella.
Tura lǧessa-ines, ǧǧan-tt deg yigennni ɛeryan, yal yiwen yezmer ad tt-iwali.
Snat n trebbaɛ-nniḍen n yitran, yiwet teskan-d aydi ameqqran, tayeḍ teskan-d awtul.
Llan kra n yimɣad, iteddun deg uleclac yeqquren, s lemḥadra ammar ad ten-ɛeqlent teɣzalin.
Maca tiɣzalin slant afedwec-nsen rewlent.
Dɣa snedhen aydi ad tent-id-yeṭṭef, maca yezwar-asen Umanar iṣegged-itent.
Imir-a, rran imɣad s snat tzerzarin-nniḍen. Amanar ur yezmir ad iwali, axaṭar llan sdeffir-s.
Tiɣirdemt, itran n terbaɛt-agi ẓran deg-s Abelkoray.
Abelkuray, d ilemẓi yebɣan ad yaker ttmer n tezdayt. Lameɛna, ṭṭfent-t teqcicin iteddun ɣar tala.
Abelkoray, yusa-d ar umkan-agi s uɛewdiw-is, yeǧǧa s tuffra s ccama taberkant deg ubrid.
